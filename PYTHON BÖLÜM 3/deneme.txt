Yağmur yağıyordu. Adı yağmur ormanları zaten. Hamakta yatıp onu seyretmek keyifliydi, her gün olsa bile. Bunu yaparken kahve içmekse harika. Tek kötülüğü bitene kadar elinde tutmalıydın. Bittikten sonra yan yana yatılabiliyordu cam kavanozla. Kahve fincanı olarak kullandığım bir kavanozdu bu ama bazen çorba da koyuyordum içine ve bazen siyah fasulye. Hamakta yemek güzel oluyordu. Bitince, içinde ne varsa artık, kolunu dışarı uzatıp yağmurda yıkayabiliyordun. Deterjan kullanmadığım için temiz oluyordu. Sadece bazen biraz yağ kalıyordu galiba. Kahvenin üstünde sırt üstü yüzüyordu yağ… Bazen ama…

Yağmur bitince boa yılanı gölüne gidiyorduk yüzmek için. Göl filan değildi aslında. Sadece üç metreye dört metre, boyu aşmayan bir suydu. İsmini de ben koymuştum zaten. İki gün önce yüzmeye gittiğimizde bizden önce bir boa yılanı çıkmıştı içinden. Hayatımda gördüğüm en büyük yılandı. Çok iddialı değilim aslında çok yılan gördüğüm filan yok. Üç-beş defadır en fazla. Yavaşça süzüldü önce suda, sonra yaprakların arasında. Biraz bekleyip suyun yanına gittik. Su çok berraktı ve başka bir yılan yoktu. Dedim ya çok berrak oluyordu su, yanılmamıza imkan yoktu. Yüzdük yine, bir iki kulaç ama yağmurun içinde olmak bu, istersen içebiliyorsun da…